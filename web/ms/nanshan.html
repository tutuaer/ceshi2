<!DOCTYPE html>
<html lang="en">
<head>
    <meta charset="UTF-8">
    <title>南山经</title>
</head>
<body style="background: #ede8d5" >
<div class="text" style="width: 70%;background: #faf7ed;margin: 0 auto">
    <h1 style="text-align: center">卷一.南山经</h1>
    <div class="p" style="font-family:'微软雅黑 Light';text-indent: 2em;letter-spacing: 1.6px;
    margin-left: 65px;margin-right: 65px;font-size: 20px;line-height: 35px">
        <p >南山经之首曰鹊山。其首曰招摇之山，临于西海之上。多桂多金玉。有草焉，其状如韭而青华，其名曰祝馀，食之不饥。
            有木焉，其状如榖而黑理，其华四照。其名曰迷榖，佩之不迷。有兽焉，其状如禺而白耳，伏行人走，其名曰狌狌，食之善走。
            丽麂之水出焉，而西流注于海，其中多育沛，佩之无瘕疾。</p>
        <p>又东三百里曰堂庭之山。多棪木，多白猿，多水玉，多黄金。</p>
        <p>又东三百八十里曰猨翼之山。其中多怪兽，水多怪鱼。多白玉，多蝮虫，多怪蛇，多怪木，不可以上。</p>
        <p>又东三百里柢山。多水，无草木。有鱼焉，其状如牛，陵居，蛇尾有翼，其羽在魼下，其音如留牛，其名曰鯥，冬死而复生。食之无肿疾。</p>
        <p>又东三百里曰亶爰之山。多水，无草木，不可以上。有兽焉，其状如狸而有髦，其名曰类，自为牝牡，食者不妒。</p>
        <p>又东三百曰基山。其阳多玉，其阴多怪木。有兽焉，其状如羊，九尾四耳，其目在背，其名曰猼訑，佩之不畏。
            有鸟焉，其状如鸡而三首、六目、六足、三翼，其名曰鵸鵌，食之无卧。</p>
        <p>又东三百里曰青丘之山。其阳多玉，其阴多青[青护-言]。有兽焉，其状如狐而九尾，其音如婴儿，能食人，食者不蛊。
            有鸟焉，其状如鸠，其音如呵，名曰灌灌，佩之不惑。英水出焉，南流注于即翼之泽。
            其中多赤鱬,其状如鱼而人面，其音如鸳鸯，食之不疥。</p>
        <p>又东三百五十里曰箕尾之山，其尾踆于东海，多沙石。汉水出焉，而南流注于淯,其中多白玉。</p>
        <p>凡鹊山之首，自招摇之山以至箕尾之山，凡十山，二千九百五十里，其神状皆鸟身而龙首。
            其祠之礼：毛，用一璋玉瘗；糈用稌米，一壁，稻米、白莹为席。</p>
        <p>南次二山之首曰柜山，西临流黄，北望诸??，东望长右。英水出焉，西南流注于赤水。其中多白玉，多丹粟。
            有兽焉，其状如豚，有距，其音如狗吠，其名曰狸力，见则其县多土功。
            有鸟焉，其状如鸱而人手，其音如痹，其名曰鴸，其名自号也，见则其县多放士。</p>
        <p>东南四百五十里曰长右之山。无草木，多水。有兽焉，其状如禺而四耳，其名长右，其音如吟，见则郡县大水。</p>
        <p>又东三百四十里曰尧光之山。其阳多玉，其阴多金。有兽焉，其状如人而彘鬣，穴居而冬蛰，其名曰猾褢，其音如斫木，见则县有大繇。</p>
        <p>又东三百五十里曰羽山。其下多水，其上多雨，无草木，多蝮虫。</p>
        <p>又东三百七十里曰瞿父之山。无草木，多金玉。</p>
        <p>又东五百里曰浮玉之山。北望具区，东望诸??。有兽焉，其状如虎而牛尾，其音如吠犬，其名曰彘，是食人。
            苕水出于其阴，北流至于具区，其中多鮆鱼。</p>
        <p>又东五百里曰会稽之山，四方。其上多金玉，其下多砆石。勺水出焉，而南流注于湨。</p>
        <p>又东五百里曰夷山。无草木，多沙石，湨水出焉，而南流注于列涂。</p>
        <p>又东五百里曰咸阴之山，无草木，无水。</p>
        <p>又东四百里曰洵山。其阳多金，其阴多玉，有兽焉，其状如羊而无口，不可杀也，其名曰?。洵水出焉，而南流注于阏之泽，其中多芘蠃。</p>
        <p>又东四百里曰虖勺之山。其上多梓枏，其下多荆杞。滂水出焉，而东流注于海。</p>
        <p>又东五百里曰区吴之山。无草木，多沙石，鹿水出焉，而南流注于滂水。</p>
        <p>又东五百里曰鹿吴之山。上无草木，多金石。泽更之水出焉，而南流注于滂水。
            水有兽焉，名曰蛊雕，其状如雕而有角，其音如婴儿之音，是食人。</p>
        <p>东五百里曰漆吴之山。无草木，多博石，无玉。处于东海，望丘山，其光载出载入，是惟日次。</p>
        <p>凡南次二山之首，自柜山至于漆吴之山，凡十七山，七千二百里。其神状皆龙身而鸟首。其祠：毛，用一壁瘗，糈用稌。</p>
        <p>南次三山之首，曰天虞之山。其下多水，不可以上。
            东五百里曰祷过之山，其上多金玉，其下多犀兕多象，有鸟焉，其状如鵁而白首三足人面，其名曰瞿如，其鸣自号也。
            泿水出焉，而南流注于海。其中有虎蛟，其状鱼身而蛇尾，其音如鸳鸯，食者不肿，可以已痔。</p>
        <p>又东五百里曰丹穴之山。其上多金玉。丹水出焉，而南流注于渤海。
            有鸟焉，其状如鸡，五采而文，名曰凤皇，首文曰德，翼文曰义，背文曰礼，
            膺文曰仁，腹文曰信。是鸟也，饮食自然，自歌自舞，见则天下安宁。</p>
        <p>又东五百里曰发爽之山。无草木，多水，多白猿。泛水出焉，而南流注于勃海。</p>
        <p>又东四百里至于旄山之尾，其南有谷，曰育遗，多怪鸟，凯风自是出。</p>
        <p>又东四百里，至于非山之首。其上多金玉，无水，其下多蝮虫。</p>
        <p>又东五百里曰灌湘之山。上多木，无草，多怪鸟，无兽。</p>
        <p>又东五百里曰鸡山。其上多金，其下多丹雘。黑水出焉，而南流注于海。其中有鱄鱼，其状如鲋而彘毛，其音如豚，见则天下大旱。</p>
        <p>又东四百里曰令丘之山。无草木，多火。其南有谷焉，曰中谷，条风自是出。
            有鸟焉，其状如袅，人面四目而有耳，其名曰顒，其鸣自号也，见则天下大旱。</p>
        <p>又东三百七十里曰仑者之山。其上多金玉，其下多青雘。有木焉，其状如榖而赤理，其汗如漆，其味如饴，食者不饥，可以释劳，其名曰白?，
            可以血玉。</p>
        <p>又东五百八十里，曰南禺之山。其上多金玉，其下多水。有穴焉，水出辄入，夏乃出，冬则闭。佐水出焉，而东南流注于海，有凤皇、鵷雏。</p>
        <p>凡南次三山之首，自天虞之山以至南禺之山，凡一十四山，六千五百三十里。其神皆龙身而人面。其祠皆一白狗祈，稰用稌。</p>
        <p>右南经之山志，大小凡四十山，万六千三百八十里。</p>
    </div>
</div>
</body>
</html>