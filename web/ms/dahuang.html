<!DOCTYPE html>
<html lang="en">
<head>
    <meta charset="UTF-8">
    <title>大荒经</title>
</head>
<body style="background: #ede8d5" >
<div class="text" style="width: 70%;background: #faf7ed;margin: 0 auto">
    <h1 style="text-align: center">卷七.大荒经（大荒南经）</h1>
    <div class="p" style="font-family:'微软雅黑 Light';text-indent: 2em;letter-spacing: 1.6px;
    margin-left: 65px;margin-right: 65px;font-size: 20px;line-height: 35px">
       <p>南海之外，赤水之西，流沙之东，有兽，左右有首，名曰【足术】踢。有三青兽相并，名曰双双。</p>
        <p>有阿山者。南海之中，有泛天之山，赤水穷焉。赤水之东，有苍梧之野，舜与叔均之所葬也。爰有文贝、离俞、【丘鸟】久、鹰、贾、委维、熊、罴、象、虎、豹、狼、视肉。</p>
        <p>有荣山、荣水出焉。黑水之南，有玄蛇，食麈。</p>
        <p>有巫山者，西行黄鸟。帝药，八斋。黄鸟于巫山，司此玄蛇。</p>
        <p>大荒之中，有不庭之山，荣水穷焉。有人三身，帝俊妻娥皇，生此三身之国，姚姓，黍食，使四鸟。有渊四方，四隅皆送，北属黑水，南属大荒。北旁名曰少和之渊，南旁名曰从渊，舜之所浴也。</p>
        <p>又有成山，甘水穷焉。有季禺之国，颛顼之子，食黍。有羽民之国，其民皆生毛羽。有卵之国，其民皆生卵。</p>
        <p>大荒之中，有不姜之山，黑水穷焉。又有贾山，汔水出焉。又有言山。又有登备之山。有恝恝之山。又有蒲山，澧水出焉。又有隗山，其西有丹，其东有玉。又南有山，漂水出焉。有尾山。有翠山。</p>
        <p>有盈民之国，於姓，黍食。又有人方食木叶。</p>
        <p>有不死之国，阿姓，甘木是食。</p>
        <p>大荒之中，有山名曰去痓。南极果，北不成，去痓果。</p>
        <p>南海渚中，有神，人面，珥两青蛇，践两赤蛇，曰不廷胡余。</p>
        <p>有神名曰因因乎－－南方曰因乎，夸风曰乎民－－处南极以出入风。</p>
        <p>有襄山。又有重阴之山。有人食兽，曰季厘。帝俊生季厘，故曰季厘之国。有缗渊。少昊生倍伐降处缗渊。有水四方，名曰俊坛。</p>
        <p>有臷民之国。帝舜生无淫，降臷处，是谓巫臷民。巫臷民盼姓，食谷，不绩不经，服也；不稼不穑，食也。爱歌舞之鸟，鸾鸟自歌，凤鸟自舞。爰有百兽，相群爰处。百谷所聚。</p>
        <p>大荒之中，有山名曰融天，海水南入焉。</p>
        <p>有人曰凿齿，有蜮山者，有蜮民之国，桑姓，食黍，射蜮是食。有人方扞弓射黄蛇，名曰蜮人。</p>
        <p>有宋山者，有赤蛇，名曰育蛇。有木生山上，名曰枫木。枫木，蚩尤所弃其桎梏，是为枫木。</p>
        <p>有人方齿虎尾，名曰祖状之尸。</p>
    </div>
</div>
</body>
</html>