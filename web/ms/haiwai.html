<!DOCTYPE html>
<html lang="en">
<head>
    <meta charset="UTF-8">
    <title>海外经</title>
</head>
<body style="background: #ede8d5" >
<div class="text" style="width: 70%;background: #faf7ed;margin: 0 auto">
    <h1 style="text-align: center">卷六.海外</h1>
    <div class="p" style="font-family:'微软雅黑 Light';text-indent: 2em;letter-spacing: 1.6px;
    margin-left: 65px;margin-right: 65px;font-size: 20px;line-height: 35px">
        <p>海外自西南陬西北陬者。</p>
        <p>灭蒙鸟在结匈国北，为鸟青，赤尾。</p>
        <p>大运山高三百仞，在灭蒙鸟北。</p>
        <p>大乐之野，夏后启于此儛九代，乘两龙，云盖三层。左手操翳，右手操环，佩玉璜。在大运山北。一曰大遗之野。</p>
        <p>三身国在夏后启北，一首而三身。</p>
        <p>一臂国在其北，一臂、一目、鼻孔。有黄马虎文，一目而一手。</p>
        <p>奇肱之国在其北。其人一臂三目，有阴有阳，乘文马。有鸟焉，两头，赤黄色，在其旁。</p>
        <p>形天与帝至此争神，帝断其首，葬之常羊之山。乃以乳为目，以脐为口，操干戚以舞。</p>
        <p>女祭、女戚在其北，居两水间，戚操鱼【鱼旦】，祭操俎。</p>
        <p>【上次下鸟】鸟、【詹鸟】，其色青黄，所经国亡。在女祭北。【上次下鸟】鸟人面。居山上。一曰维鸟，青鸟、黄鸟所巢。</p>
        <p>丈夫国在维鸟北，其为人衣冠带剑。</p>
        <p>女丑之尸，生而十日炙杀之。在丈夫北。以右手鄣其面。十日居之，女丑居山之山。</p>
        <p>巫咸国在女丑北，右手操青蛇，左手操赤蛇。在登葆山，群巫所从上下也。</p>
        <p>并封在巫咸东，其状如彘，前后皆有首，黑。</p>
        <p>女子国在巫咸北，两女子居，水周之。一曰居一门中。</p>
        <p>轩辕之国在此穷山之际，其不寿者八百岁。在女子国北。人面蛇身，尾交首上。</p>
        <p>穷山在其北，不敢西射，畏轩辕之丘。在轩辕国北。其丘方，四蛇盯绕。</p>
        <p>此诸夭之野，鸾鸟自歌，凤鸟自舞皇卵，民食之；甘露，民饮之：所欲自从也。百兽相与群居。在四蛇北。其人两手操卵食之，两鸟居前导之。</p>
        <p>龙鱼陵居在其北，状如狸。一曰鰕。即有神圣乘此以行九野。一曰鳖鱼在夭野北，其为鱼也如鲤。</p>
        <p>白民之国在龙鱼北，白身披发。有乘黄，其状如狐，其背上有角，乘之寿二千岁。</p>
        <p>肃慎之国在白民北。有树名曰雄常，先入伐帝，于此取之。</p>
        <p>长股之国在雄常北，披发。一曰长脚。</p>
        <p>西方蓐收，左耳有蛇，乘两龙。</p>
    </div>
</div>
</body>
</html>